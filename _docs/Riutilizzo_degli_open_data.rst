==========================
Riutilizzo degli open data
==========================

Modalità di riutilizzo dei dati pubblicati e richiesta di pubblicazione di nuovi dati
-------------------------------------------------------------------------------------
I dati pubblicati nella sezione Open Data del sito web del Comune di Palermo (www.comune.palermo.it/opendata/) sono riutilizzabili secondo quanto indicato nelle licenze che accompagnano i vari dataset.

I soggetti interessati al riutilizzo di dati, dataset e di documenti contenenti dati, diversi ed ulteriori rispetto a quelli già pubblicati nella sezione Open Data possono presentare formale richiesta di riutilizzo ai sensi della normativa vigente sull’accesso civico, e almeno secondo le modalità di seguito descritte:

- le richieste dovranno essere inviate via email al Dirigente titolare della banca dati e per conoscenza al Responsabile Open Data;

- il Dirigente, entro 3 giorni lavorativi, comunica al richiedente l’avvio del procedimento;

- Il Dirigente competente, provvede ad accogliere o a rigettare la richiesta, nel termine di trenta giorni, che potrà essere prorogato di ulteriori trenta giorni qualora le richieste siano numerose o complesse;

- in caso di accoglimento della richiesta, il Dirigente competente mette a disposizione i dati e i documenti sulla piattaforma Open Data nei formati di cui al precedente punto delle presenti Linee Guida;

- il Dirigente competente darà contestuale comunicazione via email al responsabile Open Data dell’avvenuta pubblicazione;

- in caso di non accoglimento della richiesta di riutilizzo, il Dirigente competente comunicherà al richiedente la motivazione del rifiuto scrivendo per conoscenza al Responsabile Open Data.

Nel caso di richiesta di riutilizzo non accolta, o accolta soltanto parzialmente, il richiedente potrà proporre reclamo come descritto di seguito:

- i reclami dovranno essere inviati al Dirigente competente e per conoscenza al Responsabile Open Data;

- il Responsabile Open Data, entro 3 giorni lavorativi, provvederà ad inoltrare il reclamo al Dirigente competente  che tratta, in forza dei propri compiti istituzionali, i dati e i documenti oggetto della richiesta di riutilizzo a cui si riferisce il reclamo;

- il Dirigente competente  e titolare dei dati comunica al richiedente l’avvio del procedimento;

- il Dirigente competente  verificherà i motivi del reclamo e provvederà, entro trenta giorni, alla pubblicazione dei dati in caso di accoglimento della richiesta e alla contestuale comunicazione al responsabile Open Data;

- in caso di non accoglimento, sempre entro i termini sopra indicati, ne darà comunicazione al reclamante e per conoscenza al Responsabile Open Data.

------

Commenti, suggerimenti e segnalazioni sui dataset pubblicati
------------------------------------------------------------
La sezione web sugli Open Data dovrà offrire agli utenti la possibilità di inviare commenti, suggerimenti e segnalazioni sui dataset pubblicati.

Tali segnalazioni potranno essere inviate utilizzando un’apposita modalità presente nella sezione Open Data e perverranno al responsabile del dataset (indicato nel campo “punto di contatto” dei metadati associati al dataset di interesse).

------

Utilizzo da parte del Comune di applicazioni e interfacce sviluppate da terzi
-----------------------------------------------------------------------------
Il Comune di Palermo può utilizzare applicazioni e interfacce sviluppate da terzi. In questo caso creerà un apposito collegamento all’applicazione/interfaccia in un apposito spazio web (dedicato alle applicazioni) all’interno della sezione Open Data del sito web.
